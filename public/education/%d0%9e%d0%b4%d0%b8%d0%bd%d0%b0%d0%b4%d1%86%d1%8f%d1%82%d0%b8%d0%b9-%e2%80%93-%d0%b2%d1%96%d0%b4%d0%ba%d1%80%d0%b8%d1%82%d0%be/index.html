<!DOCTYPE html>
<html xmlns="http://www.w3.org/1999/xhtml" xml:lang="en-us" lang="en-us">
<head>
  <link href="https://gmpg.org/xfn/11" rel="profile">
  <meta http-equiv="content-type" content="text/html; charset=utf-8">
  <meta name="generator" content="Hugo 0.62.1" />

  
  <meta name="viewport" content="width=device-width, initial-scale=1.0">

  <title>Одинадцятий – відкрито! &middot; AFUO - СУОА</title>
  <meta name="description" content="" />

  
  <link type="text/css" rel="stylesheet" href="https://ozeukes.com/css/print.css" media="print">
  <link type="text/css" rel="stylesheet" href="https://ozeukes.com/css/poole.css">
  <link type="text/css" rel="stylesheet" href="https://ozeukes.com/css/syntax.css">
  <link type="text/css" rel="stylesheet" href="https://ozeukes.com/css/hyde.css">
    <link rel="stylesheet" href="https://fonts.googleapis.com/css?family=Abril+Fatface|PT+Sans:400,400i,700">


  
  <link rel="apple-touch-icon-precomposed" sizes="144x144" href="/apple-touch-icon-144-precomposed.png">
  <link rel="shortcut icon" href="/favicon.png">

  
  
</head>

  <body class=" ">
  <aside class="sidebar">
  <div class="container sidebar-sticky">
    <div class="sidebar-about">
      <a href="https://ozeukes.com/"><h1 id="logo">AFUO - СУОА</h1></a>
      <p class="lead">
       The Australian Federation of Ukrainian Organisations – Союз Українських Організацій Австралії 
      </p>
    </div>

    <nav>
      <ul class="sidebar-nav">
        <li><a href="/about/"> About </a></li><li><a href="/"> Blog </a></li><li><a href="/contact-us/"> Contact us </a></li><li><a href="/about/member-organisations/"> Organisations </a></li><li><a href="/welcome-to-australia/"> Ласкаво просимо до Австралії </a></li>
      </ul>
    </nav>

    <p>&copy; Copyright 2020</p>
  </div>
</aside>

    <main class="content container">
    <div class="post">
    <h1>Одинадцятий – відкрито!</h1>
    
    <p>Вперше за всі роки існування Міжнародного конкурсу з української мови ім. П. Яцика його врочисте відкриття відбувалося паралельно в двох місцях України. 9 листопада в День української писемності та мови виконавча дирекція Ліги українських меценатів та представники Львівської обласної влади, очолювані першим заступником голови державної адміністрації Мироном Янковим звершили цей святковий ритуал у Верхньому Синьовидному (Львівщина) – на батьківщині Петра Яцика та в народному домі міста Сколе, де яскраво &ldquo;засвітилися&rdquo; всі традиційні сюжети популярного і престижного мовного марафону.</p>
<p>Рівночасно з цим святкове відкриття конкурсу йшло в Палаці студентів у Дніпропетровську. В такий спосіб утворилася своєрідна духовна веселка, яка символізувала: Схід і Захід разом! Тепле привітання організаторам та учасникам конкурсу надійшло від Світового Конгресу Українців за підписом його президента Євгена Чолія.</p>
<p>За словами виконавчого директора Ліги українських меценатів Михайла Слабошпицького, чорні сили, які вирішили пустити під укіс важливий національний проект, яким є Міжнародний конкурс з української мови ім. П. Яцика, недооцінили солідарності української патріотичної громадськості, яка так дружно стала в обороні конкурсу і врятувала його.</p>
<p>Отже, одинадцятий розпросторює крила над Україною.</p>
<p><em>Прес-служба Ліги українських меценатів</em></p>
<p><em><!-- raw HTML omitted --></em></p>
<p>Торонто, 8 листопада 2010 р.</p>
<p>Шановному пану Володимиру Загорію</p>
<p>Президенту Ліги українських меценатів</p>
<p>Шановному пану Михайлу Слабошпицькому</p>
<p>Співголові Координаційної ради конкурсу</p>
<p>Шановний пане Загорій!</p>
<p>Шановний пане Слабошпицький!</p>
<p>Шановні учасники XI Міжнародного конкурсу з української мови ім. Петра Яцика!</p>
<p>Світовий Конґрес Українців (СКУ) щиро вітає Вас з відкриттям XI Міжнародного конкурсу з української мови ім. Петра Яцика - важливого заходу національного значення, який спрямований на підвищення знань з української мови та на утвердження статусу української мови і піднесення її престижу.</p>
<p>СКУ з приємністю відзначає, що за 10 років існування Міжнародний конкурс з української мови, заснований відомим канадським меценатом українського походження Петром Яциком, поширився майже в тридцяти державах світу та залучив до участі понад п'ять мільйонів конкурсантів.</p>
<p>Великою заслугою в цьому є наполегливе бажання українських школярів та студентів пізнати глибини української мови, а також самовіддана праця організаторів і меценатів конкурсу та подвижницька роль батьків і вчителів, які прищепили любов до рідного слова.</p>
<p>Символічно, що XI Міжнародний конкурс з української мови розпочинається 9 листопада, в День української писемності і мови. Будучи найціннішим духовним скарбом нашого народу, українська мова виконує унікальну роль у зміцненні української державності, збереженні національної ідентичності та консолідації світового українства. Вона є рідною для десятків мільйонів українців, що проживають сьогодні в Україні і в багатьох державах світу та важливим засобом спілкування світового українства. Саме тому СКУ надає особливої уваги питанням подолання наслідків довголітньої русифікації і утвердження української мови як державної в Україні та справі збереження і розвитку української мови в умовах асиміляції в діаспорі.</p>
<p>Дорогі українські школярі і студенти! Бажаємо Вам сили і натхнення для успішної участі та перемог у конкурсі знавців української мови. Любіть, бережіть і плекайте українську мову, широко використовуйте її у своєму повсякденному житті та будьте горді своєю належністю до великого українського народу!</p>
<p>З повагою,</p>
<p>СВІТОВИЙ КОНҐРЕС УКРАЇНЦІВ</p>
<p>Евген Чолій</p>
<p>Президент</p>

  </div>

  
    </main>

    
  </body>
</html>
