<!DOCTYPE html>
<html xmlns="http://www.w3.org/1999/xhtml" xml:lang="en-us" lang="en-us">
<head>
  <link href="https://gmpg.org/xfn/11" rel="profile">
  <meta http-equiv="content-type" content="text/html; charset=utf-8">
  <meta name="generator" content="Hugo 0.62.1" />

  
  <meta name="viewport" content="width=device-width, initial-scale=1.0">

  <title>РОДИНА і ДРУЗІ &middot; AFUO - СУОА</title>
  <meta name="description" content="" />

  
  <link type="text/css" rel="stylesheet" href="https://ozeukes.com/css/print.css" media="print">
  <link type="text/css" rel="stylesheet" href="https://ozeukes.com/css/poole.css">
  <link type="text/css" rel="stylesheet" href="https://ozeukes.com/css/syntax.css">
  <link type="text/css" rel="stylesheet" href="https://ozeukes.com/css/hyde.css">
    <link rel="stylesheet" href="https://fonts.googleapis.com/css?family=Abril+Fatface|PT+Sans:400,400i,700">


  
  <link rel="apple-touch-icon-precomposed" sizes="144x144" href="/apple-touch-icon-144-precomposed.png">
  <link rel="shortcut icon" href="/favicon.png">

  
  
</head>

  <body class=" ">
  <aside class="sidebar">
  <div class="container sidebar-sticky">
    <div class="sidebar-about">
      <a href="https://ozeukes.com/"><h1 id="logo">AFUO - СУОА</h1></a>
      <p class="lead">
       The Australian Federation of Ukrainian Organisations – Союз Українських Організацій Австралії 
      </p>
    </div>

    <nav>
      <ul class="sidebar-nav">
        <li><a href="/about/"> About </a></li><li><a href="/"> Blog </a></li><li><a href="/contact-us/"> Contact us </a></li><li><a href="/about/member-organisations/"> Organisations </a></li><li><a href="/welcome-to-australia/"> Ласкаво просимо до Австралії </a></li>
      </ul>
    </nav>

    <p>&copy; Copyright 2020</p>
  </div>
</aside>

    <main class="content container">
    <div class="post">
    <h1>РОДИНА і ДРУЗІ</h1>
    
    <p><strong>РОДИНА і ДРУЗІ</strong></p>
<p>&ldquo;Родина і Друзі&rdquo; – під таким гаслом в Українському Народному Домі в Ессендоні відбувся концерт співочого ансамблю Української Громади Вікторії “Родина”, керівником якого є Мирослав Ґраноліч.</p>
<p>Ансамбль, хоч і молодий, але відомий своєю активністю в усіх святкуваннях Української Громади. Майже всі члени цього ансамблю – представники імміграції “Боснійської хвилі”, які приїхали до Австралії з бувшої Югославії після її розпаду. Їх предки, діди та прадіди, плекали свою маленьку Україну в Боснії і Герцоґовині, Хорватії, Сербії, Македонії, куди занесла їх доля у пошуках кращого життя ще на початку минулого століття. Там вони і прищеплювали своїм дітям любов до етнічної Батьківщини, як могли.</p>
<p>Але це вже історія! А ми повернемося до сьогодення. Тож у неділю, 14 червня 2015 року, у залі Українського Народного Дому зібралися представники української, і не української, спільноти, здебільшого, імміґрації “Боснійської хвилі”, від наймолодшого до поважного віку. Член ансамблю “Родина” Роман Вариниця щиро вітав присутніх у залі, а зокрема: преосвященного Владику Кир Петра, всечесніших отців, преподобних сестер, представників українських організацій та установ, рідних і друзів. Подякував за чисельну присутність і запросив у пісенну мандрівку в Україну й до Балкан.</p>
<p>У виконанні ансамблю, крім відомих українських пісень “Несе Галя воду“, “Розпрягайте, хлопці коні”, “ Їхав козак за Дунай”, “Рідна мати моя”, “Реве та стогне Дніпр широкий” та багато інших, звучали також мелодії та пісні народів Боснії і Герцоґовини, Хорватії, Сербії, Македонії. Існує вислів: “ Кордони наші – наша пісня”. І там, де звучить українська пісня, там є Україна! І де б не звучала ця пісня – у Києві чи Нью-Йорку, в Боснії чи Австралії, всюди вона відзеркалює душу народу, його історію та любов до України.</p>
<p>Ну, а яке свято без танців! Адже пісня і танець – взаємозв’язані. Людство з давніх давен не тільки співає, але й танцює. Тож програму концерту доповнили гoсті - учасники: танцювальна фольклорна група “Морава” Сербської Громади у Мельбyрні – хореограф Slobodan Benjo; чемпіони з бальних танців Andrew Nolo тa Alexsandra Vladimirova захопили присутніх виконанням ритмічних танґо; група української танцювальної компанії “Легенда” виконали танець українських козаків – хореограф Меланія Моравська Дехніч, заслужений діяч мистецтв України.</p>
<p>Присутні у залі нагороджували всіх виступаючих бурхливими оплесками. Концерт справді відрізнявся теплою родинною атмосферою.</p>
<p>Завершили програму подякою, яку керівник ансамблю “Родина” М.Ґраноліч висловив всім учасникам концерту, вручивши їх керівникам букети квітів, а також подякував всім, хто вклав хоч якусь найменшу лепту допомоги в організації та проведенні цього концерту, як і присутнім, що підтримали своєю чисельністю.</p>
<p>Програма закінчилася, але ніхто не спішив розходитися по своїх домівках, бо була можливість, за чаєм, кавою та смачною перекускою, поспілкуватися, поділитися враженням про концерт та поговорити про сучасні події в Україні.</p>
<p>А я, слухаючи та спостерігаючи за дійством на сцені та у залі, подумала: “Це ж щастя – коли так далеко від Батьківщини, десь аж на п’ятому зеленому континенті, ми маємо нагоду через українську пісню та танець доторкнутися до нашого родинного коріння “.</p>
<p>Ірина Андреєва. Мельбурн</p>
<p><img src="http://www.ozeukes.com/wp-content/uploads/2015/06/rodyna.jpg" alt="rodyna"></p>

  </div>

  
    </main>

    
  </body>
</html>
