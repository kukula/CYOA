---
author: orysias
date: 2011-08-12 13:21:35+00:00
draft: false
title: Відбувся Конкурс з української мови ім. Петра Яцика в Австралії
type: post
url: /education/%d0%92%d1%96%d0%b4%d0%b1%d1%83%d0%b2%d1%81%d1%8f-%d0%9a%d0%be%d0%bd%d0%ba%d1%83%d1%80%d1%81-%d0%b7-%d1%83%d0%ba%d1%80%d0%b0%d1%97%d0%bd%d1%81%d1%8c%d0%ba%d0%be%d1%97-%d0%bc%d0%be%d0%b2%d0%b8-%d1%96/
categories:
- Community
- Education
---

У суботу 25 червня у Мельбурні, Сіднеї та Аделаїді відбулася, вже вдруге, австралійська частина Міжнародного Конкурсу з української мови ім. Петра Яцика. Організаторами конкурсу були Центр україністики ім. Миколи Зерова Університету ім. Монаша та Українська Центральна Шкільна Рада в Австралії.

У Конкурсі взяло участь 48 учнів та студентів: 22 в Новому Південному Велсі, 22 у Вікторії і чотири в Південній Австралії.

Конкурс, який відбувся одночасно у всіх центрах, складався з двох частин. У першій, яка виконувалася в режимі онлайн, перевірялося граматичне знання та здатність розуміти україномовні тексти. У другій учасники мали можливість виявити своє володіння мовою, написавши твір на задану тему. Результати першої часини автоматично фіксувалися комп’ютерною програмою в Університеті ім. Монаша, де був центр конкурсу. Сюди відразу після закінчення конкурсу було надіслано факсом письмові праці, які оцінило журі конкурсу (від Монаша – викладач пані Валентина Шульга-Шапіро та нижчепідписаний, від УЦШР – голова, пані Орися Стефин та член управи паніматка Галина Касіян).

Для кожної вікової категорії (від дев’яти до вісімнадцяти років, а теж для учасників віком між 19 і 21 роками) було призначено по дві нагороди рівної вартості (200 дол.): одна для конкурсантів, які вивчали українську мову тільки в Австралії, та одна для тих, хто частину своєї освіти отримав в Україні.

**Переможці конкурсу**

Наступний список подає за віковими категоріями переможців, які вивчали українську мову тільки в Австралії:

9         Олеся Берник, Українська школа ім. Митр. А. Шептицького (Вікторія)

10        Андрій Михайлик, Українська школа ім. Митр. А. Шептицького (Вікторія)

11        Давид Кваснюк, Українська школа при Українській Громаді Південної Австралії (Південна Австралія)

12        Максим Дусь Адамс, Українська школа ім. Св. Андрія (Новий Південний Велс)

13        Маркіян Стефанишин, Українська школа ім. Св. Андрія (Новий Південний Велс)

14        Марко Левенець, Суботня школа мов, Стратфільд (Новий Південний Велс)

15        Марко Кваснюк, Українська школа при Українській Громаді Південної Австралії (Південна Австралія)

16        Дам’ян Павлишин, закінчив Українську школу ім. Лесі Українки в Нобл Парку (Вікторія)

17        Сара Донкерслі, Суботня школа мов, Стратфільд (Новий Південний Велс)

**Наступні переможці отримали частину освіти в Україні:**

12        Анастасія Ковальчук, Українська школа при Українській Громаді Південної Австралії (Південна Австралія)

13        Дарія Вовненко, Суботня школа мов, Стратфільд (Новий Південний Велс)

14        Ольга Похмурська (Новий Південний Велс)

15        Анастасія Марія Радієвська, Українська школа ім. Лесі Українки в Нобл Парку (Вікторія)

16        Дмитро Сидоренко, Українська школа при Українській Громаді Південної Австралії (Південна Австралія)

17        Анастасія Матанцева, Суботня школа мов, Стратфільд (Новий Південний Велс)

18        Аня Бобечко, учителька, Українська школа ім. Лесі Українки в Нобл Парку (Вікторія)

19-21   Ярослав Слободзян, учитель, Українська школа ім. Лесі Українки в Нобл Парку (Вікторія)

На основі оцінювання письмових робіт у членів журі створилося дуже позитивне враження про ставлення до конкурсу його учасників. Крім того, що були окремі праці дуже високої якості, учасники конкурсу без винятку проявили ентузіазм щодо української мови та бажання нею користуватися.

** **

**Ключова функція спонсорів**

Конкурс не міг би відбутися без допомоги щедрих спонсорів. Головними спонсорами були **Українська кооператива «Дністер»** та **Фундація Українознавчих Студій в Австралії**, кожна з яких підтримала конкурс дотацією в сумі 2,500 дол.

Ми теж вдячні за фінансову допомогу Союзу Українок Австралії (крайовій та стейтовим управам НПВ та Вікторії і відділам в НПВ: ім. О. Пчілки, О. Басараб, Л. Українки, та  Суспільної опіки ім. Х. Кононенко), а також панові Славкові Селембі з Мельбурну.

**Помічники**

Технічну базу для конкурсу дало за свій кошт вебове відділення Факультету гуманітарних наук Університету ім. Монаша. Конкурсу сприяла аналогічна організація в Сіднейському університеті, а теж публічна бібліотека у Фіндоні, що в Аделаїді.

Особлива подяка належить головному зв’язковому конкурсу, панові Андрієві Радіону, а також головним організаторам конкурсу в Сіднеї, пані Одарці Брецко, та в Аделаїді, паніматці Ірині Кваснюк. Теж з вдячністю відзначається працю інших осіб, які в той чи інший спосіб допомогли підготувати та провести конкурс. Це були: у Мельбурні – пані Світлана Нагорна, пані Яна Остапенко, пані Оля Павлишин, пані Олена Радієвська, пані Орися Стефин, пані Валентина Шульга-Шапіро, пан Павло Данилюк, пан Бен Зільберштайн і пан Ґері Пітерс; у Сіднеї – пані Славка Гошовська, пані Таня Дусь Адамс, пані Ніна Дусь, пані Маруся Кука, пані Ліля Матіюк, отець Олег Стефанишин, пан Іван Береговий та пан Стівен Ламбрінос; і, в Аделаїді, пан Ростислав Бекер. Подяка належить і тим директорам та вчителям шкіл, які поширювали інформацію про конкурс та заохочували своїх учнів брати участь у ньому.

** **

** **

**Відзначення учасників і переможців**

** **

Свідоцтва учасників буде роздано під час відповідних громадських або шкільних зібрань у кожному стейті, а свідоцтва переможців та грошові нагороди будуть вручені у Мельбурні в суботу 10 вересня 2011 р. під час відзначення 60-ліття українського шкільництва в Австралії.

Надіємося, що конкурс заохотив тих молодих людей, які взяли в ньому участь, далі плекати своє знання української мови у школі, у розмові з рідними та друзями, та індивідуально – читаючи українські книжки й вживаючи український інтернет.


_Марко Павлишин, професор україністики в Університеті ім. Монаша_
