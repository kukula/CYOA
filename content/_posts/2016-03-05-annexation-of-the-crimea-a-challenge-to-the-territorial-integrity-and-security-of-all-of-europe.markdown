---
author: cyoasu
date: 2016-03-05 12:17:48+00:00
draft: false
title: Анексія Криму – це виклик територіальній цілісності та безпеці всієї Європи
type: post
url: /politics/annexation-of-the-crimea-a-challenge-to-the-territorial-integrity-and-security-of-all-of-europe/
categories:
- Media Releases
- Politics
---

### ![OUN](http://www.ozeukes.com/wp-content/uploads/2015/08/OUN.png)





### Анексія Криму –




###  це виклик територіальній цілісності та безпеці всієї Європи


Незабаром виповниться 2 роки так званого «референдуму» в Криму – псевдоволевиявлення під дулами російських автоматів, що дало керівництву РФ можливість захопити півострів, а потім розв’язати кровопролитну війну в Донбасі.

Два роки перебування під окупацією повернули Крим щонайменше на 50 років назад. Переслідування за національною і релігійною ознакою, закриття українських  і кримськотатарських ЗМІ, шкіл, культурних центрів, як апофеоз – заборона діяльності Меджлісу кримськотатарського народу – все це, тільки в трохи іншій формі, півострів пережив за часів Сталіна, коли відбулася насильницька депортація кримських татар.

Попри чітку позицію світової спільноти – Крим є невід’ємною частиною України, попри намагання української громадськості максимально ускладнити окупантам їх економічну та адміністративну діяльність в Криму, процес деокупації вимагає чіткого плану дій і конкретну, покрокову реалізацію цього плану.

Анексія Криму відкрила «скриньку Пандори» для країн ЄС, адже дії Кремля фактично підштовхнули сепаратистські рухи, зокрема, в Каталонії (Іспанія), Фландрії (Бельгія), до повторення кримського сценарію вже на території держав Євросоюзу і НАТО. Дискусії про мирні переговори з агресором, про не розширення пакету санкцій проти Росії можуть лише спровокувати процес утворення в Європі зони нестабільності, утворення квазідержав, що буде грати на руку режиму Путіна.

Організація Українських Націоналістів (бандерівців) закликає європейських політиків розробити спільний з Україною план дій зі звільнення півострова, світова спільнота має жорстко відреагувати на порушення прав людини в Криму, на переслідування та спроби вчинити черговий акт геноциду проти українців і кримських татар. Необхідні нові санкції, які паралізують економічну систему РФ і які дозволять заблокувати можливість фінансувати російським бюджетом збройну агресію проти України.

Тільки так можемо не лише відновити цілісність України, але й зберегти ЄС в тому вигляді, який нині є, не допустити поширення сепаратизму, екстремізму не лише на решту території України, але й території держав ЄС і НАТО. Це наша спільна боротьба, боротьба за нашу цілісність і нашу безпеку, боротьба за нашу і вашу свободу!


**_Провід ОУН (б)_**


4.03.2016
