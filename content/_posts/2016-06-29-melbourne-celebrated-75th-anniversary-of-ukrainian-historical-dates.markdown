---
author: irenaa
date: 2016-06-29 07:48:08+00:00
draft: false
title: У Мельборні відзначили 75-річчя визначних дат історії України
type: post
url: /events/victoria/melbourne-celebrated-75th-anniversary-of-ukrainian-historical-dates/
categories:
- Community
- Culture
- Victoria
---

Історія України настільки багата героями, що майже кожного дня в році українці можуть вшановувати пам’ять одразу кількох героїв, які поклали життя за свободу своєї Батьківщини.

Саме з цієї нагоди у неділю, 26 червня, в Українському Народному Домі в Ессендоні, спільнота Громади Вікторії відзначала Свято Героїв та 75 річницю Акта відновлення Державності України 1941 року у Львові.

Святкову програму розпочали вшануванням пам’яті борців за волю України урочистим внесенням державних прапорів України та Австралії, Організації Українських Націоналістів (ОУН), Братства 1-ої Дивізії УНА, Українського Вільного Козацтва, Спілки Української Молоді (СУМ) та організації Пласт.

Хвилиною мовчання продовжили вшанування пам’яті борців за волю України у всі часи нашої історії, а зокрема, вшанування пам’яті героїв 21 століття – Небесної Сотні, Революції Гідності та Героїв сьогодення, що загинули і гинуть на Сході України у війні з сусідом агресором, захищаючи кордони України.

Хор “Черемош” СУМ продовжив урочистість заходу, виконавши гімн ОУН - УПА “Зродились ми великої години”.

Голова Проводу ОУН (б) Стефан Романів, він же і Голова Союзу Українських Організацій Австралії (СУОА) та Генеральний Секретар Світового Конгресу (СКУ), виголосив доповідь, нагадавши присутнім, що у квітні далекого 1941 року, саме Другий Великий Збір ОУН проголосив щороку у третій декаді травня відзначати Свято Героїв, яке в сьогоденні ми відзначаємо 23 травня.

Цього ж 1941 року, 30 червня, в окупованому німцями Львові, відбулася акція ОУН - проголошення Акта відновлення Української Держави, який проголосив Ярослав Стецько з балкона будинку товариства “Просвіта”.

С. Романів висвітлив умови і наслідки проголошення Акта відновлення Української Держави і формування державного правління на чолі з Я. Стецьком та погляди, щодо цих подій на відстані 75 років. Голова проводу ОУН зокрема зазначив, що повстанцям не вдалося здобути Державу, але їх героїчний подвиг у боротьбі за волю України назавжди залишився у пам’яті українців. І цей подвиг надихнув наступне покоління патріотичним духом і завзяттям для продовження боротьби за Незалежність України.

Зворушливо-святкова атмосфера у залі супроводжувалася патріотичними українськими піснями та мелодіями, виконавцями яких були: хор “Черемош” СУМ та хор “Гомін” філії УГ Нобл Парку – кер. та диригент заслужений Діяч Мистецтв України В. Головко, звучало соло на скрипці “Ой у лузі червона калина” та “Щедрик” y виконанні Надії Корчев, Олександра Листопад зворушила присутніх сумною піснею “Біля тополі”, яку польський гурт “Еней” присвятив українським воїнам, що загинули за Україну.

Молодша група танц. ансамблю “Легенда” виконали “Гопак” – кер. та хореограф М. Моравська-Дехніч, а старша група танц. ансамблю “Верховина” СУМ прикрасили програму танцем “Дударик” - хореографія Л. Рудевич та М. Моравської-Дехніч.

Останнім акордом концерту була пісня “Козацькому роду нема переводу” у виконанні хору “Гомін”. Присутні у залі нагороджували усіх виконавців довготривалими та гучними оплесками.

Після короткої перерви, чаю та кави продовжили святкову програму оглядом документального фільму “Сильніші ніж зброя – Вавілон 13”. Це історія подій та людей, які з часів Євромайдану будують Нову Україну.

На жаль, сьогодні український народ має знову боронити цілісність своєї Держави і у цій боротьбі постають нові Герої, які поставили національну ідею вище за власне життя. Цей патріотизм мимоволі примушує нас задуматися про сенс життя, про його цінності та пріоритети, примушує усвідомити неймовірну велич Героя України, його унікальний патріотизм та значення цього патріотизму у боротьбі української нації за свою Незалежність та Свободу.

Тож пам’ятаймо своїх Героїв!

Герої не вмирають!

**Ірина Андреєва**


**26.06.2016**
