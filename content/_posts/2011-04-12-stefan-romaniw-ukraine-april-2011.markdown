---
author: bazj
date: 2011-04-12 02:08:21+00:00
draft: false
title: 'Стефан Романів: „Якби Схід і Захід був разом – влада була б бідною”'
type: post
url: /interviews/stefan-romaniw-ukraine-april-2011/
categories:
- Interviews
---

[![](http://www.ozeukes.com/wp-content/uploads/2011/04/SRomaniv_Thumb.jpg)
](http://www.ozeukes.com/wp-content/uploads/2011/04/SRomaniv_Thumb.jpg)

Стефан Романів: „Якби Схід і Захід був разом – влада була б бідною”

_Керівник Світового конгресу Українців, та голова проводу ОУН (б) Стефан Романів минулого тижня відвідав Тернопіль. Він взяв участь у мітингу біля обласної прокуратури в підтримку затриманих „Тризубівців”. Разом з усіма кричав „Свободу _патріотам”.

      — Ми розуміємо, що те, що відбувається з хлопцями, яких три місяці тримають нізащо – це не є правочинно. Якщо президент заявляє, що в Україні є людські права, то повинен зайняти в цьому питанні позицію, і негайно звільнити хлопців”, — заявив Романів.

Перед від’їздом з міста пан Романів дав коротке інтерв’ю для читачів сайту „УКРСПРАВА”.

**— Під час минулорічного візиту в Україну ви мали зустріч з президентом Януковичем. Про що говорили тоді, і чи відчули якісь зміни після тієї розмови?**

— Минулого року ми заявили Януковичу наше ставлення до здачі Чорноморського флоту. Свою незгоду з владною позицією щодо голодомору і двох мов. Багато говорили про боротьбу з корупцією. Чи щось змінилося на краще з того часу? Я думаю що ні. Не живу в Україні, але де не читаю, де не зустрічаюся з людьми – питання корупції виринає. По економічній ситуації – влада говорила, що Харківські угоди мали б розв’язати економічні проблеми. Виглядає, що цей процес йде дуже поволі. Певне їм треба щось міняти.

**— Що зараз може змінити Україну?**

— Це міг би бути громадський рух. Громадське широкомаштабне об’єднання, яке б мало довіру в населення. Для того, щоб таке об’єднання створити, треба щоб за один стіл сіли дуже різні організації. Бо якщо об’єднаються однодумці, то будемо мати таке як зараз: або діє наша система, або нічия. Потрібно, щоб різного спрямування люди об’єдналися в дії, заради України. Потім ці люди мають ставити питання діючій владі – чому робиться так, а не так.

**— Хто може очолити цей рух?**

— Не хочу зараз називати конкретних імен, щоб не звучало ніби реклама. А взагалі це тяжке питання – треба подумати.

**— Чому такий рух досі не створився?**

— Політики створюють свої об’єднання, які потім використовують так як хочуть. А народ зневірився, бо вся влада, яка тут була, не вірила в цю країну. Вірила тільки в те, що треба наповнити свою кишеню.

**— Чи зможе Схід і Захід України об’єднатися для створення руху, про який ви кажете?**

— Якби Схід і Захід був разом – влада була б бідною. Політикам вигідно розділяти країну. Лякати людей один одними. Але вихід є. То що починають в Тернопільській області – запрошують молодь зі сходу сюди, а місцевих відправляють туди – це вже багато що дає. Ми проводили з'їзд Конгресу Українців і в Донецьку, і в Харкові. Всюди є люди, які серцем за Україну. Наука для нас всіх одна – туди не треба їхати щоб шось вчити чи наказувати. Треба розмовляти. На Сході людей лякають націоналістами. Влада розказує, що це шось страшне. Але якщо обмежити це поняття тим, що націоналіст, це людина, яка любить свою країну, і хоче зробити для неї щось добре, то виявиться, що внас в кожному куточку є націоналісти, просто самі про це не знають.

**— Як молоді люди, які дбають про Україну, можуть пройти до влади?**

— Тут є проблема. Бо всюди діє система, що я можу купити собі номер у списку і стати владою. Тут вже питання зміни законів і конституції, а це залежить від влади. Але думаю, якби був громадський рух, який би мав популярність по всій Україні – влада б мусила до них прислухатися.

_Розмовляв Андрій Янович___

_ _

_Джерело: [http://ukrsprava.org.ua/index.php?option=com_content&view=article&id=189:2011-04-05-12-59-50&catid=54:2011-02-16-15-29-15&Itemid=70](http://ukrsprava.org.ua/index.php?option=com_content&view=article&id=189:2011-04-05-12-59-50&catid=54:2011-02-16-15-29-15&Itemid=70)_

 
