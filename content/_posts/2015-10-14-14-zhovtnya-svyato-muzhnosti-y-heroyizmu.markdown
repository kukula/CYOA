---
author: stefanr
date: 2015-10-14 01:17:52+00:00
draft: false
title: 14 жовтня – Свято мужності й героїзму
type: post
url: /politics/14-zhovtnya-svyato-muzhnosti-y-heroyizmu/
categories:
- Media Releases
- Politics
---

![OUN](http://www.ozeukes.com/wp-content/uploads/2015/08/OUN.png)



### **14 жовтня – Свято мужності й героїзму**


Вперше в історії України 14 жовтня – День Українського війська – відзначається на офіційному рівні як державне свято - День захисника Вітчизни.

Святкування 14 жовтня на державному рівні – історичний крок, що не лише є проявом визнання героїчного чину багатьох поколінь борців за волю України: від лицарів-козаків до воїнів Української Повстанської Армії та нинішніх захисників України від російського окупанта, але й ліквідовує пережитки радянщини в свідомості українських громадян.

Рано чи пізно, але це мало б статися: держава і суспільство одностайно визнають за героїв тих, хто воював проти Московської орди в лавах військ Мазепи і Петлюри, хто бив червоних окупантів в Карпатах і лісах Волині, хто захищав Донецький аеропорт, Маріуполь, Дебальцеве, а не тих «защітніков атєчєства», хто кривавим чоботом пройшовся по нашій землі, хто залив кров’ю Польщу, Чехію, Словаччину, країни Балтії, Афганістан, Грузію, Молдову…

Організація Українських Націоналістів (бандерівців) вітає всіх борців за нашу свободу з Святом Святої Богородиці-Покрови, Днем Українського Війська, Днем Української Зброї, святом Захисника Вітчизни. Переконані, що дух свободи і нескореності, мужності і героїзму борців за незалежність України, принесе нашому народу довгоочікувану, вистраждану й таку жадану перемогу! Віримо, що нинішнє покоління українських воїнів здатне захистити Україну та забезпечити мирне життя для її громадян.

**Вічна пам'ять поляглим борцям за волю України!**

**Слава українським воїнам-захисникам!**

**Слава українським волонтерам!**

**Слава Україні! Героям Слава!**


**Провід ОУН(б)**



