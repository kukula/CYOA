---
author: orysias
date: 2010-11-17 07:45:42+00:00
draft: false
title: Одинадцятий – відкрито!
type: post
url: /education/%d0%9e%d0%b4%d0%b8%d0%bd%d0%b0%d0%b4%d1%86%d1%8f%d1%82%d0%b8%d0%b9-%e2%80%93-%d0%b2%d1%96%d0%b4%d0%ba%d1%80%d0%b8%d1%82%d0%be/
categories:
- Education
---

Вперше за всі роки існування Міжнародного конкурсу з української мови ім. П. Яцика його врочисте відкриття відбувалося паралельно в двох місцях України. 9 листопада в День української писемності та мови виконавча дирекція Ліги українських меценатів та представники Львівської обласної влади, очолювані першим заступником голови державної адміністрації Мироном Янковим звершили цей святковий ритуал у Верхньому Синьовидному (Львівщина) – на батьківщині Петра Яцика та в народному домі міста Сколе, де яскраво "засвітилися" всі традиційні сюжети популярного і престижного мовного марафону.

Рівночасно з цим святкове відкриття конкурсу йшло в Палаці студентів у Дніпропетровську. В такий спосіб утворилася своєрідна духовна веселка, яка символізувала: Схід і Захід разом! Тепле привітання організаторам та учасникам конкурсу надійшло від Світового Конгресу Українців за підписом його президента Євгена Чолія.

За словами виконавчого директора Ліги українських меценатів Михайла Слабошпицького, чорні сили, які вирішили пустити під укіс важливий національний проект, яким є Міжнародний конкурс з української мови ім. П. Яцика, недооцінили солідарності української патріотичної громадськості, яка так дружно стала в обороні конкурсу і врятувала його.

Отже, одинадцятий розпросторює крила над Україною.

_Прес-служба Ліги українських меценатів_

_<!-- more -->_

Торонто, 8 листопада 2010 р.

Шановному пану Володимиру Загорію

Президенту Ліги українських меценатів

Шановному пану Михайлу Слабошпицькому

Співголові Координаційної ради конкурсу

Шановний пане Загорій!

Шановний пане Слабошпицький!

Шановні учасники XI Міжнародного конкурсу з української мови ім. Петра Яцика!

Світовий Конґрес Українців (СКУ) щиро вітає Вас з відкриттям XI Міжнародного конкурсу з української мови ім. Петра Яцика - важливого заходу національного значення, який спрямований на підвищення знань з української мови та на утвердження статусу української мови і піднесення її престижу.

СКУ з приємністю відзначає, що за 10 років існування Міжнародний конкурс з української мови, заснований відомим канадським меценатом українського походження Петром Яциком, поширився майже в тридцяти державах світу та залучив до участі понад п'ять мільйонів конкурсантів.

Великою заслугою в цьому є наполегливе бажання українських школярів та студентів пізнати глибини української мови, а також самовіддана праця організаторів і меценатів конкурсу та подвижницька роль батьків і вчителів, які прищепили любов до рідного слова.

Символічно, що XI Міжнародний конкурс з української мови розпочинається 9 листопада, в День української писемності і мови. Будучи найціннішим духовним скарбом нашого народу, українська мова виконує унікальну роль у зміцненні української державності, збереженні національної ідентичності та консолідації світового українства. Вона є рідною для десятків мільйонів українців, що проживають сьогодні в Україні і в багатьох державах світу та важливим засобом спілкування світового українства. Саме тому СКУ надає особливої уваги питанням подолання наслідків довголітньої русифікації і утвердження української мови як державної в Україні та справі збереження і розвитку української мови в умовах асиміляції в діаспорі.

Дорогі українські школярі і студенти! Бажаємо Вам сили і натхнення для успішної участі та перемог у конкурсі знавців української мови. Любіть, бережіть і плекайте українську мову, широко використовуйте її у своєму повсякденному житті та будьте горді своєю належністю до великого українського народу!

З повагою,

СВІТОВИЙ КОНҐРЕС УКРАЇНЦІВ

Евген Чолій

Президент
