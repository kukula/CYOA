---
author: orysias
date: 2010-11-17 08:00:05+00:00
draft: false
title: Вірш та інформації про Голодомор
type: post
url: /community/%d0%92%d1%96%d1%80%d1%88-%d1%82%d0%b0-%d1%96%d0%bd%d1%84%d0%be%d1%80%d0%bc%d0%b0%d1%86%d1%96%d1%97-%d0%bf%d1%80%d0%be-%d0%93%d0%be%d0%bb%d0%be%d0%b4%d0%be%d0%bc%d0%be%d1%80/
categories:
- Community
- Current Affairs
---

**Полум’я скорботи**

На підвіконні палахтить
Скорботи полум’я священне –
То свічка пам’яті горить
За всіх безвинно убієнних.

Мій розум навіть не збагне
Страшної люті сталінізму,
Що катував своїх людей,
Це ще жахливіше фашизму!

Моя бабуся, сирота,
Мені колись розповідала,
Як батька з матір’ю вона
В свої шість років поховала:

„Забрали з хати геть усе,
Зернину кожну вигрібали...
І на морозі крижанім
Водою неньку обливали.

Вона зізнатись не могла,
Де порятунок заховала –
Торбинку з житом і вівсом
Для діток в землю закопала.

Щоб доньки вижити змогли
У рік страшний голодомору,
Щоб рід нащадкам зберегли,
Щоб підвелись з колін угору.

І батька Голод переміг ...
Зелених зерен дочекався,
Він їсти їх заборонив,
А сам не витримав, зірвався.

Він був щасливий у ту мить,
Коли жував зерно зубами...
Але кишечник так болить –
Він розривається шматками.

Останні ласощі свої
Сльозами рясно поливає,
І на очах своїх дітей
У страшних муках помирає.”

Та залишилося дитя –
Дівча сиріткою назвали,
Мою бабусю все життя
Повсюди кривдили й штурхали.

Немає рідного села,
Немає жодної хатини,
Тепер там зорані поля,
Що кормлять Голоду могили.

Моя бабуся вже пішла
За обрій сонце зустрічати,
Вона інакше не могла
Свою матусю обійняти.

Прошу, у серці запаліть
Скорботи полум’я священне
Та скрізь століття пронесіть
Сльозу безвинно убієнних!

_Наталка Тривайло_
_Дніпродзержинськ_

**За дальшими інформаціями:**

[http://poltava-repres.narod.ru/knygpam/index.htm](http://poltava-repres.narod.ru/knygpam/index.htm)

[http://poltava-repres.narod.ru/index.htm](http://poltava-repres.narod.ru/index.htm)

[http://poltava-repres.narod.ru/add/symon.htm](http://poltava-repres.narod.ru/add/symon.htm)
