---
author: stefanr
date: 2016-06-25 09:58:15+00:00
draft: false
title: Заява Проводу ОУН(б) з нагоди 75-ї річниці Акту відновлення української держави
  30 червня 1941р
type: post
url: /politics/statement-75th-anniversary-ukrainian-state-june-30-1941/
categories:
- Media Releases
- Politics
---

![OUN](http://www.ozeukes.com/wp-content/uploads/2015/08/OUN.png)



**Акт 30 червня 1941 р –**




**продовження державницької традиції України**


Цього року наша держава відзначає 25-річний ювілей від дня проголошення акту Незалежності України. Ця дата є не початком, а одним з продовжень державницької традиції українського народу, в основу якої покладено і Конституцію Пилипа Орлика, і Четвертий Універсал Центральної Ради про проголошення незалежної Української Народної Республіки, і Акт відновлення української держави 30 червня 1941р., виголошений з ініціативи Організації Українських Націоналістів (бандерівців).

Що означає дата 30 червня для нинішньої України? В першу чергу те, що свою самостійну державу українці проголосили і боронили задовго до 24 серпня 1991 року, і як би не переконували нас різні адепти «русского міра» в тому, що українська державність є молодою і незрілою, історія наполягає на зворотному.

Акт, виголошений у Львові 30 червня 1941 року, свідчить: українці будували свою державність незалежно від того, скільки було у нас ворогів, незалежно від того, наскільки вони були сильними і жорстокими. ОУНівці розуміли, яку будувати державу, розуміли, як будувати, і не зважали на зовнішні обставини.

Цінність української державності в тому, що вона завжди здобувалася в боротьбі, як сказано в першій точці Декалогу Українського Націоналіста «Здобудеш Українську державу, або згинеш в боротьбі за неї!» – а не впала нам з неба, як люблять говорити деякі псевдоексперти. І тому свідченням є сучасні події, коли ми змагаємо за свою незалежність і соборність у черговій війні з російським агресором.

Дата 30 червня – це нагадування про те, яку ціну ми віддавали і віддаємо за свою державність, це свідчення того, як довго, в умовах війни і окупації, покоління за поколінням, ми будували свою державність.

І зараз перед нами стоїть завдання не лише перемогти агресора – неоімперську путінську Росію, але й нарешті збудувати ту успішну, вільну, державу, той палац, фундамент якого закладали в 1918, 1941, 1991 роках, але в силу різних обставин не змогли звести. Наше завдання – щоб прийдешні покоління пишалися Україною, щоб у нас і наших нащадків були всі умови для гідного життя, де були б рівні можливості для кожного громадянина, а не лише для депутата, чиновника чи бізнесмена-мільйонера. Оце і буде якраз та європейська Україна, соборна і незалежна, яку заповідали нам воїни армії УНР, підпільники ОУН, бійці УПА і за яку нині змагаються захисники України.

** ****Слава Україні!****                        ****                                  ****     ****Героям слава!**


**_ _****Провід ОУН (б)**


** **Київ 24-го червня 2016
