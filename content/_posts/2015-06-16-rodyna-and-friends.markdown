---
author: irenaa
date: 2015-06-16 10:10:36+00:00
draft: false
title: РОДИНА і ДРУЗІ
type: post
url: /culture/rodyna-and-friends/
categories:
- Community
- Culture
---

**РОДИНА і ДРУЗІ**


"Родина і Друзі" – під таким гаслом в Українському Народному Домі в Ессендоні відбувся концерт співочого ансамблю Української Громади Вікторії “Родина”, керівником якого є Мирослав Ґраноліч.

Ансамбль, хоч і молодий, але відомий своєю активністю в усіх святкуваннях Української Громади. Майже всі члени цього ансамблю – представники імміграції “Боснійської хвилі”, які приїхали до Австралії з бувшої Югославії після її розпаду. Їх предки, діди та прадіди, плекали свою маленьку Україну в Боснії і Герцоґовині, Хорватії, Сербії, Македонії, куди занесла їх доля у пошуках кращого життя ще на початку минулого століття. Там вони і прищеплювали своїм дітям любов до етнічної Батьківщини, як могли.

Але це вже історія! А ми повернемося до сьогодення. Тож у неділю, 14 червня 2015 року, у залі Українського Народного Дому зібралися представники української, і не української, спільноти, здебільшого, імміґрації “Боснійської хвилі”, від наймолодшого до поважного віку. Член ансамблю “Родина” Роман Вариниця щиро вітав присутніх у залі, а зокрема: преосвященного Владику Кир Петра, всечесніших отців, преподобних сестер, представників українських організацій та установ, рідних і друзів. Подякував за чисельну присутність і запросив у пісенну мандрівку в Україну й до Балкан.

У виконанні ансамблю, крім відомих українських пісень “Несе Галя воду“, “Розпрягайте, хлопці коні”, “ Їхав козак за Дунай”, “Рідна мати моя”, “Реве та стогне Дніпр широкий” та багато інших, звучали також мелодії та пісні народів Боснії і Герцоґовини, Хорватії, Сербії, Македонії. Існує вислів: “ Кордони наші – наша пісня”. І там, де звучить українська пісня, там є Україна! І де б не звучала ця пісня – у Києві чи Нью-Йорку, в Боснії чи Австралії, всюди вона відзеркалює душу народу, його історію та любов до України.

Ну, а яке свято без танців! Адже пісня і танець – взаємозв’язані. Людство з давніх давен не тільки співає, але й танцює. Тож програму концерту доповнили гoсті - учасники: танцювальна фольклорна група “Морава” Сербської Громади у Мельбyрні – хореограф Slobodan Benjo; чемпіони з бальних танців Andrew Nolo тa Alexsandra Vladimirova захопили присутніх виконанням ритмічних танґо; група української танцювальної компанії “Легенда” виконали танець українських козаків – хореограф Меланія Моравська Дехніч, заслужений діяч мистецтв України.

Присутні у залі нагороджували всіх виступаючих бурхливими оплесками. Концерт справді відрізнявся теплою родинною атмосферою.

Завершили програму подякою, яку керівник ансамблю “Родина” М.Ґраноліч висловив всім учасникам концерту, вручивши їх керівникам букети квітів, а також подякував всім, хто вклав хоч якусь найменшу лепту допомоги в організації та проведенні цього концерту, як і присутнім, що підтримали своєю чисельністю.

Програма закінчилася, але ніхто не спішив розходитися по своїх домівках, бо була можливість, за чаєм, кавою та смачною перекускою, поспілкуватися, поділитися враженням про концерт та поговорити про сучасні події в Україні.

А я, слухаючи та спостерігаючи за дійством на сцені та у залі, подумала: “Це ж щастя – коли так далеко від Батьківщини, десь аж на п’ятому зеленому континенті, ми маємо нагоду через українську пісню та танець доторкнутися до нашого родинного коріння “.


Ірина Андреєва. Мельбурн




![rodyna](http://www.ozeukes.com/wp-content/uploads/2015/06/rodyna.jpg)

