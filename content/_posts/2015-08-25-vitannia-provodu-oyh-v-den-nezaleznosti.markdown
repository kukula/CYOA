---
author: stefanr
date: 2015-08-25 12:36:03+00:00
draft: false
title: Вітання проводу ОУН (б) в День Незалежності
type: post
url: /current-affairs/media-releases/vitannia-provodu-oyh-v-den-nezaleznosti/
categories:
- Media Releases
---

![OUN](http://www.ozeukes.com/wp-content/uploads/2015/08/OUN.png)


**Вітання з Днем Незалежності!**

24 серпня 1991 року Верховна Рада України проголосила Акт незалежності України, одностайно підтриманий 1 грудня народним волевиявленням.

24 роки потому, відзначаючи цю доленосну подію, усвідомлюємо, що боротьба за збереження державного суверенітету на власній землі, захист територіальної цілісності України, національна консолідація – нагальні завдання сьогодення.

Українські націоналісти змагаються за здобуття і розбудову української соборної держави вже впродовж багатьох десятиліть. В цій боротьбі виробилася націобудівна концепція і здобуто безцінний націозахисний досвід. Сьогодні концепція і досвід ОУН особливо актуалізуються в умовах кривавого протистояння з північним агресором та його прихвоснями.

Вітаємо з річницею проголошення Незалежності України всіх тих, хто словом і чином боровся за визволення нашої Батьківщини, всіх тих, хто сьогодні стає до лав її оборонців і будівників.

Вшановуючи світлу пам'ять тих, хто поклав своє життя на вівтар свободи України впродовж багатьох століть, усвідомлюємо вагу відповідальності, яка лягає на рамена сучасного покоління. Відповідальність перед предками і нащадками за збереження національного суверенітету і територіальної цілісності нашої держави, за забезпечення органічного народовладдя і соціальної справедливості, відновлення історичної правди, відродження і розвиток національної культури.

24 серпня 1991 року Україна отримала шанс стати державою, яка забезпечить всебічний розвиток української нації, захистить її національні інтереси і окреслить велику національну перспективу «у народів вольних колі». Маємо спільно докласти максимум зусиль для того, щоб не змарнувати цієї можливості. Єднаймося у своїй боротьбі і кріпімося у своїй вірі!

Ми на своїй землі – ми переможемо!

**Слава Україні!**


**_Провід ОУН (б)_**
